![Ubuntu](https://cdn.shortpixel.ai/spai/q_glossy+w_1082+h_1290+to_auto+ret_img/https://linuxiac.com/wp-content/uploads/2022/03/ubuntu-logo-header.png)

## Τι είναι το Ubuntu;

Το Ubuntu είναι ένα πλήρες λειτουργικό σύστημα (άλλα λειτουργικά συστήματα είναι τα Windows και το MacOS) βασισμένο όμως στο Linux (ή πιο ορθά GNU/Linux). Το Ubuntu δηλαδή είναι μια διανομή (οι διανομές είναι κάτι σαν διαφορετικές εκδόσεις) του Linux. Άλλες δημοφιλείς διανομές είναι το Fedora, Mandriva, SuSE. Διατίθεται ελεύθερα και υποστηρίζεται τόσο από μια πολύ μεγάλη κοινότητα χρηστών όσο και από επαγγελματίες. Είναι εξαιρετικά προηγμένο από τεχνολογική και σχεδιαστική άποψη αλλά ευτυχώς δεν υπερέχει μόνο σε αυτόν τον τομέα. Το σημαντικότερο του πλεονέκτημα είναι η απλότητα και η ευκολία στην χρήση. Μπορεί να το χειριστεί/χρησιμοποιήσει ο καθένας: είτε επαγγελματίας ή επιστήμονας που έχει υψηλές απαιτήσεις, είτε φοιτητής, συνταξιούχος ή ακόμα και νοικοκυρά.
Επιπλέον δεν περιλαμβάνει προεγκατεστημένες μόνο βασικές εφαρμογές αλλά και πάρα πολλά προγράμματα που καλύπτουν περισσότερο ή λιγότερο εξειδικευμένες ανάγκες.

Η κοινότητα του Ubuntu, που απαρτίζεται τόσο από απλούς και εξειδικευμένους χρήστες όσο και από προγραμματιστές, στηρίζεται στις ιδέες που πηγάζουν από την ίδια του την φιλοσοφία:

- ότι το λογισμικό πρέπει να είναι ανοιχτού κώδικα και διαθέσιμο δωρεάν
- ότι τα εργαλεία λογισμικού πρέπει να μπορούν να χρησιμοποιηθούν από τους ανθρώπους στην μητρική τους γλώσσα να είναι εύκολα στη χρήση ακόμη και από άτομα με αναπηρίες και
- ότι οι άνθρωποι πρέπει να έχουν το δικαίωμα να προσαρμόζουν και να αλλάζουν το λογισμικό τους με όποιο τρόπο και σε όποια μορφή ικανοποιεί τις ανάγκες τους.

## Γιατί να επιλέξετε Ubuntu;

### Ευκολία χρήσης

Το Ubuntu είναι αφάνταστα απλό και εύκολο στην χρήση του. Το περιβάλλον εργασίας του είναι πλήρως εξελληνισμένο και εξαιρετικά φιλικό προς τον χρήστη. Επιπλέον προσφέρει όλες τις ευκολίες που χρειάζεται κανείς για να κάνει γρήγορα και εύκολα την δουλειά του. Ακόμα και ένα παιδί 10 με 13 χρονών μπορεί να χρησιμοποιήσει το Ubuntu χωρίς την παραμικρή δυσκολία γεγονός που αποδεικνύει πόσο απλό είναι ακόμη και για άτομα χωρίς εμπειρία στους υπολογιστές. Αν και εκ πρώτης όψεως έχει αρκετές ομοιότητες με τα Windows αμέσως γίνεται σαφές πόσο πολύ υπερέχει! Ένα ακόμη πλεονέκτημά του είναι ότι περιλαμβάνει προεγκατεστημένα όλα τα απαραίτητα προγράμματα (Εφαρμογή επεξεργασίας κειμένων, Λογιστικό Φύλλο, Browser, Video/Audio player, Instant Messenger, Torrent client κτλ.).

### Είναι εξαιρετικά ασφαλές

Στο Ubuntu υπάρχουν ελάχιστοι ιοί και τέτοιου είδους προγράμματα, αλλά ακόμη και αυτοί, λόγω της αρχιτεκτονικής του είναι σχεδόν αδύνατο να εγκατασταθούν αυτόματα στον υπολογιστή σας. Οπότε ξεχάστε τα συχνά format εξ’ αιτίας ιών και malware, δαπάνες για antivirus κλπ. τα οποία όχι μόνο κοστίζουν αλλά κυρίως βαραίνουν τον υπολογιστή καταναλώνοντας πολύτιμη υπολογιστική ισχύ. Επίσης στο Ubuntu δεν χρειάζεστε firewall! Και πάλι λόγω της αρχιτεκτονικής του και των προεπιλεγμένων ρυθμίσεων του, είναι αρκετά απίθανο για οποιαδήποτε εξωτερική επίθεση να έχει αποτέλεσμα. Αν παρ’ όλα αυτά χρειάζεστε αυξημένη ασφάλεια, το Ubuntu διαθέτει πλήθος αξιόπιστων εφαρμογών ασφαλείας και firewall εντελώς δωρεάν. Τα δεδομένα σας είναι πολύτιμα και κατά συνέπεια η προστασία τους από κακόβουλους χρήστες είναι επιτακτική.

### Είναι δωρεάν

Αυτό είναι κάτι που μάλλον θα έπρεπε να το αναφέρουμε πρώτο! Με το Ubuntu μπορείτε να έχετε δωρεάν, αλλά νόμιμα, ένα λειτουργικό σύστημα που καλύπτει πλήρως όλες τις απαιτήσεις σας. Και αν αυτό είναι κάτι που για τον υπολογιστή του σπιτιού σας δεν αποτελεί προτεραιότητα, αν έχετε επιχείρηση τότε σίγουρα σας ενδιαφέρει. Γιατί να ξοδέψετε τόσα χρήματα για να βάλετε Windows όταν μπορείτε να κάνετε την δουλειά σας εξίσου καλά (αν όχι καλύτερα) χωρίς να διαθέσετε ούτε ένα ευρώ;

### Ταχύτητα

Το Ubuntu είναι εξαιρετικά γρήγορο και αυτό είναι ίσως το πρώτο πράγμα που θα παρατηρήσετε όταν το χρησιμοποιήσετε. Ακόμα και όταν τρέχετε πολλά προγράμματα (multi-tasking) -λόγω της έξυπνης διαχείρισης πόρων που διαθέτει- μπορείτε να κάνετε την δουλειά σας άνετα χωρίς κολλήματα. Ειδικά αν έχετε πολυπύρηνο επεξεργαστή το Ubuntu εκμεταλλεύεται στο έπακρο τις δυνατότητες του.

### Αξιοπιστία και σταθερότητα

To Ubuntu σπάνια "κολλάει" ή βγάζει οποιασδήποτε μορφής δυσλειτουργίες. Ξεχάστε δηλαδή τα "κολλήματα" και τα reset. Η λειτουργία του είναι σχεδόν πάντα απόλυτα ομαλή και χωρίς προβλήματα και το σύστημα δεν γίνεται μέρα με την μέρα πιο αργό. Άρα χρησιμοποιώντας Ubuntu, δεν θα χρειαστεί να κάνετε τα φορμάτ ρουτίνας κάθε εξάμηνο, λόγω πτώσης επιδόσεων. Αντιθέτως, ο υπολογιστής σας θα εξακολουθεί να δουλεύει εξίσου καλά όσος χρόνος και αν περάσει!

### Ελάχιστες απαιτήσεις

Ενώ κάθε νέα έκδοση των Windows χρειάζεται όλο και πιο ισχυρούς υπολογιστές για να λειτουργήσει, το Ubuntu έχει εξαιρετικές επιδόσεις ακόμη και σε υπολογιστές αντίκες. Σκεφτείτε μόνο ότι οι ελάχιστες απαιτήσεις της τελευταίας έκδοσης είναι επεξεργαστής 1.2GHz και 384mb μνήμης και ότι υπάρχουν και ειδικές ακόμη πιο "ελαφριές" εκδόσεις που λειτουργούν ικανοποιητικότατα με επεξεργαστές των 800 MHz και μνήμη 256mb. Με άλλα λόγια, ο υπολογιστής οκταετίας που έχετε μπορεί να κάνει σχεδόν τα πάντα με την τελευταία έκδοση του Ubuntu.

### Παραγωγικό περιβάλλον εργασίας

Tο Ubuntu διαθέτει πληθώρα χαρακτηριστικών που το καθιστούν πολύ πιο λειτουργικό και πρακτικό από κάθε άλλο λειτουργικό σύστημα. Χρησιμοποιώντας τις δυνατότητες που προσφέρει το πρωτοποριακό περιβάλλον εργασίας του (π.χ πολλαπλές επιφάνειες εργασίας, δημιουργία καρτελών κατά την περιήγηση στα περιεχόμενα του δίσκου, δυνατότητα προσθήκης λειτουργικού πάνελ κ.α.), ο χρήστης αυξάνει σημαντικά την παραγωγικότητα της επιχείρησής του αλλά και ελαχιστοποιεί τον χρόνο που περνάει μπροστά στον υπολογιστή.

### Εντυπωσιακά εφέ

Το Ubuntu δίνει την δυνατότητα στο χρήστη να επιλέξει και να δημιουργήσει ένα εξαιρετικά πρωτοποριακό περιβάλλον εργασίας. Πολλαπλές επιφάνειες εργασίας, τρισδιάστατα εφέ και πληθώρα επιπλέον χαρακτηριστικών επιτρέπουν ακόμη και σε κάποιον αρχάριο να διαμορφώσει τον υπολογιστή του ακριβώς όπως εκείνος επιθυμεί. Μπορεί π.χ. να κάνει την επιφάνεια εργασίας να στροβιλίζει πάνω σε ένα κύβο, ή να βλέπει το όνομα του γραμμένο με "φωτιά" πάνω στην οθόνη. Μάλιστα όλα αυτά μπορούν να γίνουν ακόμη και σε ένα σχετικά παλιό μηχάνημα που ούτε "τρέχει" αλλά ούτε μπορεί να λειτουργήσει με τα όποια εφέ των νέων Windows.

### Χιλιάδες δωρεάν εφαρμογές

Ένας μεγάλος μύθος που υπάρχει για το Linux είναι ότι δεν υπάρχουν αρκετά διαθέσιμα προγράμματα ή εξειδικευμένες εφαρμογές. Αυτό όμως δεν αποτελεί, όπως ήδη είπαμε, παρά ένα μεγάλο μύθο! Ειδικά για το Ubuntu, μόλις το εγκαταστήσετε έχετε αμέσως πρόσβαση σε χιλιάδες δωρεάν και ελεύθερες εφαρμογές από τα επίσημα αποθετήρια οι οποίες θα καλύψουν όλες τις ανάγκες σας! Επίσης, σε ό,τι αφορά το θέμα των εφαρμογών, πρέπει να ξέρετε ότι πάρα πολλά προγράμματα κυκλοφορούν ταυτόχρονα τόσο για τα Windows όσο και για το Ubuntu. Για παράδειγμα το Nero, Skype, Azureus, Firefox, Chrome, Opera, VLC, LibreOffice, κλπ. Στις περιπτώσεις εκείνες που δεν υπάρχει η ίδια εφαρμογή, υπάρχει κάποια άλλη δωρεάν και ελεύθερη εναλλακτική. Λόγου χάρη το LibreOffice είναι ουσιαστικά το ίδιο με το Microsoft Office, αλλά είναι ανοιχτού κώδικα και φυσικά δωρεάν. Άλλο παράδειγμα είναι το Gimp (πρόγραμμα επεξεργασίας εικόνας), το οποίο είναι πολύ καλή εναλλακτική του Adobe Photoshop με την μόνη διαφορά ότι δεν κοστίζει τίποτε! Αξίζει να σημειωθεί πως ο Firefox ξεκίνησε απο το Linux ως εναλλακτική του Internet Explorer και κατέληξε να είναι ο κυρίαρχος και πιο πετυχημένος browser στις μέρες μας.

### Ευκολία εγκατάστασης και ενημέρωσης προγραμμάτων

Στο Ubuntu δεν χρειάζεται να αναζητάς κάθε φορά το πρόγραμμα που θέλεις και αφού το κατεβάσεις να μπαίνεις στη διαδικασία να το εγκαταστήσεις. Το λειτουργικό από μόνο του έχει πρόσβαση σε διάφορα αποθετήρια ("αποθήκες εφαρμογών") στα οποία υπάρχουν αποθηκευμένες χιλιάδες δωρεάν εφαρμογές. Εσύ το μόνο που έχεις να κάνεις είναι να επιλέξεις μέσω ενός απλού προγράμματος (που λέγεται διαχειριστής πακέτων), εκείνη ή εκείνες που χρειάζεσαι και από εκεί και πέρα το ίδιο το σύστημα αναλαμβάνει να τα κατεβάσει και να τις εγκαταστήσει. Μπορεί μάλιστα να ελέγχει αν υπάρχουν νέες εκδόσεις για τα ήδη εγκατεστημένα προγράμματα και εφόσον υπάρχουν τις κατεβάζει αυτόματα και τις αντικαθιστά με τις προηγούμενες κρατώντας όμως όλες τις ρυθμίσεις που έχετε ήδη κάνει. Με άλλα λόγια, η ενημέρωση όλων των προγραμμάτων και του συστήματος γίνεται με δύο κλικ!!!

### Φιλικό προς το περιβάλλον

Τα εμπορικά και κλειστά λειτουργικά συστήματα πωλούνται σε διάφορες συσκευασίες. Αυτό σημαίνει ότι τεράστιες ποσότητες χαρτιού και πλαστικού χρειάζεται να παραχθούν πριν αυτά τα κουτιά φτάσουν στα ράφια του καταστήματος της γειτονιάς σας (και να πεταχτούν αφότου τα χρησιμοποιήσετε). Αντιθέτως το Ubuntu μπορείτε να το κατεβάσετε από το Διαδίκτυο και να το γράψετε μόνοι σας σε ένα CD. Επιπλέον, καθώς τα εμπορικά λειτουργικά αυξάνουν διαρκώς τις απαιτήσεις τους για υπολογιστική ισχύ (κάτι που αυξάνει και την κατανάλωση ενέργειας), πολλοί υπολογιστές "αχρηστεύονται", και κατά συνέπεια αποσύρονται. Το Ubuntu όμως λειτουργεί χωρίς κανένα πρόβλημα ακόμη και σε πολύ παλιούς υπολογιστές. Το γεγονός αυτό σας δίνει την δυνατότητα να αξιοποιήσετε έναν υπολογιστή, που ενδεχομένως θα πετούσατε, σε οποιαδήποτε χρήση: αποθήκευση, πρόσβαση στο internet, multimedia, κλπ.
